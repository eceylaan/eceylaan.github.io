<!DOCTYPE html>
<html lang="tr">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Ekonomi Gündemi</title>
</head>
<body>
  <h1>Küresel piyasalar kritik veriler öncesi karışık seyrediyor</h1>
  <h3>Küresel piyasalarda, ABD Merkez Bankasının (Fed) faiz indiriminin
  zamanlamasına ilişkin belirsizlik risk iştahını törpülüyor.</h3>
  <hr>
  <img src="/assets/img/ekonomi2.jpeg" alt="">
  <p>Küresel piyasalarda haftanın geri kalanında ABD'de açıklanacak
  veriler ve Fed yetkililerinin sözle yönlendirmelerinin varlık fiyatlarında
  oynaklığı artırması bekleniyor.</p>
  <p>Dünya genelinde enflasyonla mücadele kapsamında, önemli merkez bankalarının
  attığı şahin politika adımlarının sonuna gelindiğine kesin gözüyle bakılırken, 
  faiz indirimlerine ne zaman başlanacağına yönelik belirsizlik ise devam ediyor.</p>
  <p>Analistler, söz konusu belirsizliğin makroekonomik verilerden alınan sinyallerle
  azalabileceğini ifade ederek, ABD'de yarın açıklanacak büyüme verilerinin ve cuma
  günü Fed'in enflasyon göstergesi olarak dikkate aldığı kişisel tüketim harcamalarının
  bankanın gelecek dönemde atacağı adımlara ilişkin ipuçları verebileceğini söyledi.</p>
  <p>Bununla birlikte Fed yetkililerinin sözle yönlendirmeleri de takip edilirken bazı
  banka yetkililerinin dün yaptığı açıklamaların temkinli sinyaller vermesinin ardından
  para piyasalarındaki fiyatlamalarda Fed'in ilk faiz indirimine haziranda gitme ihtimali
  yüzde 67'ye geriledi</p>
  <h3>TAHVİL, ALTIN, DOLAR VE PETROL</h3>
  <p>Tahvil piyasalarında dar bantta hareketin devam ettiği görülürken, ABD'nin 10 yıllık 
  tahvil faizi yüzde 4,24 seviyesinde yatay bir seyir izliyor. Altının ons fiyatı da önceki 
  kapanışının hemen üzerinde 2 bin 179 dolardan alıcı buluyor.</p>
  <p>Dolar endeksi ise dün 103,4-104,4 bandında dalgalı bir seyir izlemesinin ardından şu 
  sıralarda 104,3 seviyesinde bulunuyor.</p>
  <p>Dün ABD stoklarında bulunan petrolde kayda değer bir artış görülmesi petrol fiyatlarını
  aşağı yönlü baskılarken, Brent petrolün varil fiyatı yüzde 1 azalışla 85,2 dolardan günü 
  tamamladı. Şu dakikalarda önceki kapanışına göre yüzde 0,4 düşüşle 84,9 dolardan işlem görüyor.</p>
  <h3>ABD BORSALARI NEGATİF</h3>
  <p>ABD'li teknoloji devlerinden Apple'ın hisseleri ise Çin'deki iPhone sevkiyatlarının şubat ayında
  yıllık yaklaşık yüzde 33 düştüğüne ilişkin haber akışının ardından yüzde 1'e yakın değer kaybetti.</p>
  <p>Dün, New York borsasında, Nasdaq endeksi yüzde 0,42, S&P 500 endeksi yüzde 0,28 ve Dow Jones endeksi
  de yüzde 0,08 azalış kaydetti. ABD'de endeks vadeli kontratlar, yeni güne de negatif bir seyirle başladı.</p>
  <h3>AVRUPA'DA POZİTİF SEYİR</h3>
  <p>Avrupa borsalarında ise dün pozitif bir seyir hakim olurken, bugün tüketici güven endeksi verilerinin
  yanı sıra bölgedeki merkez bankası yetkililerinin sözle yönlendirmeleri yatırımcıların takibinde yer alıyor.</p>
  <p>Analistler, Avrupa Merkez Bankası (ECB) ve İngiltere Merkez Bankasının (BoE) faiz indirimlerine ne zaman 
  başlayacaklarının belirsiz olduğunu ancak para piyasalarındaki fiyatlamalarda iki bankanın da haziran
  toplantısında ilk faiz indirimine gitme ihtimallerinin öne çıktığını bildirdi.</p>
  <p>Para piyasalarında, ECB'nin haziranda faiz indirimine gitme ihtimali yüzde 76, BoE için yüzde 74 ile fiyatlanıyor.</p>
  <p>Dün, İngiltere'de FTSE 100 endeksi yüzde 0,17, İtalya'da MIB 30 endeksi yüzde 0,14, Almanya'da DAX 40 endeksi
  yüzde 0,67 ve Fransa'da CAC 40 endeksi ise yüzde 0,41 artış kaydetti. Avrupa'da endeks vadeli kontratlar, 
  yeni güne ise karışık bir seyirle başladı.</p>
  <h3>ASYA'DA KARIŞIK SEYİR</h3>
  <p>Asya pay piyasalarında karışık seyir öne çıkarken, Japon yeninin dolar karşısında 34 yılın en düşük seviyesine
  inmesinin ardından Nikkei 225 endeksindeki yükseliş dikkati çekti.</p>
  <p>Japonya Merkez Bankası (BoJ) Yönetim Kurulu üyesi Naoki Tamura, bir süre daha destekleyici finansal koşulları
  sürdüreceğini ve politika değişikliklerinde "yavaş ve istikrarlı" ilerleyeceğini söylemesinin ardından dolar/yen
  paritesi 151,97 ile yaklaşık son 34 yılın en yüksek seviyesine çıktı.</p>
  <p>Kapanışa yakın Japonya'da Nikkei 225 endeksi yüzde 1,1 artarken, Çin'de Şanghay bileşik endeksi yüzde 0,5 ve
  Hong Kong'da Hang Seng endeksi yüzde 0,7 değer kaybetti. Güney Kore'de Kospi endeksi ise yatay bir seyir izliyor.</p>
  <h3>YURT İÇİ PİYASALAR</h3>
  <p>Yurt içinde dün satıcılı bir seyir izleyen Borsa İstanbul'da BIST 100 endeksi, günü yüzde 2,46 değer kaybıyla
  8 bin 807,38 puandan tamamladı.</p>
  <p>Dolar/TL, dün alıcılı bir seyir izleyerek günü önceki kapanışının yüzde 0,1 üzerinde 32,18'den tamamlamasının
  ardından bugün bankalararası piyasanın açılışında 32,22 seviyesinden işlem görüyor.</p>
  <p>Öte yandan, S&P Global, gelişmekte olan ülkeler için 2024 yılı toplam büyüme tahminini yüzde 4,1'den yüzde 
  4,2'ye yükseltirken, Türkiye için de yüzde 2,4'ten yüzde 3'e çıkardı.</p>
  <p>Analistler, bugün yurt içinde veri gündeminin sakin olduğunu, yurt dışında ise Euro Bölgesinde tüketici güven
  endeksi verilerinin takip edileceğini belirterek, teknik açıdan BIST 100 endeksinde 8.800 ve 8.700 seviyelerinin 
  destek, 8.900 ve 9 bin puanın ise direnç konumunda olduğunu kaydetti.</p>
  <p>Piyasalarda bugün takip edilecek veriler şöyle:</p>
  <p>13.00 Euro Bölgesi, mart ayı tüketici güven endeksi</p>

</body>
</html>